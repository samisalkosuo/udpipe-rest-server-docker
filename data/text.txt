Turun yliopisto on suomalainen yliopisto, joka on opiskelijamäärältään Suomen toiseksi suurin yliopisto Helsingin yliopiston jälkeen. Vuonna 2009 yliopistossa opiskeli yhteensä 18 577 opiskelijaa, joista 2 325 suoritti tieteellistä jatkotutkintoa. Ylempiä korkea­koulu­tutkintoja suoritettiin 1 899 ja tohtorintutkintoja 133 kappaletta. Yliopiston palveluksessa työskentelee noin 3 000 henkilöä. Elokuussa 2012 yliopiston rehtoriksi valittiin Kalervo Väänänen. Yliopiston viimeisenä kanslerina ennen instituution lakkauttamista toimi vuosina 2010–2013 Pekka Puska. Yliopiston Turun kampus sijaitsee kaupungin keskustan alueella Yliopistonmäen läheisyydessä. Yliopisto toimii Turun lisäksi Raumalla (lastentarha-, luokanopettaja- ja käsityöopettajakoulutus) ja Porissa (kauppakorkeakoulu, kulttuurituotanto ja maisemantutkimus). Turkuun perustettiin jo vuonna 1640 yliopisto, Turun Akatemia, joka on nykyisen Helsingin yliopiston edeltäjä. Se oli kolmas Ruotsin valtakuntaan perustettu yliopisto ja Suomen ainoa. Turun palon jälkeen vuonna 1827 Akatemia siirrettiin Helsinkiin. Akatemian siirtämisen jälkeen yliopistollinen opetus Turussa loppui vuoteen 1917 asti. Turun Akatemian ajoista Turun yliopistolla muistuttavat nykyisin muun muassa Akatemiatalo ja yliopiston päärakennuksen vierellä sijaitseva Kolme vekkulia -niminen monumentti, joka esittää vuonna 1822 Turun Akatemiassa opintonsa aloittaneita J. V. Snellmania, Elias Lönnrotia ja J. L. Runebergia.